# Chapter 2 - Big Data
## Big data ဘာလဲ။ ဘာလို့လဲ။

Big data ဆိုတာ နာမည်အတိုင်း data ပမာဏအများကြီးကို ခေါ်ခြင်းဖြစ်ပါတယ်။ ဒီ big data ထဲမှာ စနစ်ကျ data (structured data) ရော၊ စနစ်မကျ data (unstructured data) ပါဝင်ပါတယ်။ တကယ်တော့ ဒီ data တွေအများကြီးဟာ အရေးမပါပါဘူး။ ဒီ data တွေကို ခွဲခြမ်းစိတ်ဖြာပြီး ဘယ်လိုဆုံးဖြတ်ချက်တွေချမလဲဆိုတာကသာ အရေးကြီးဆုံးဖြစ်ပါတယ်။ Big data တွေကို ခွဲခြမ်းစိတ်ဖြာတွက်ချက်ပြီးတော့ မဟာဗျူဟာစီမံကိန်းတွေဆောင်ရွက်ကြခြင်းဟာ ကမ္ဘာမှာအလွန်‌အရေးပါပါတယ်။

သမိုင်းတလျှောက်မှာ လွတ်လပ်ပြီးဖွံ့ဖြိုးတဲ့အစိုးရတွေပေါ်လာပြီးနောက်ပိုင်းကတည်းက data ပမာဏအများကြီးကို ခွဲခြမ်းစိတ်ဖြာတဲ့လုပ်ငန်းစဉ်တွေရှိခဲ့ပါတယ်။ ကွန်ပျူတာတွေပေါ်လာတဲ့အခါမှာ ဒီဖြစ်စဉ်တွေဟာ အများကြီးပိုမြန်ဆန်ပြီး data ပမာဏကလည်းအရင်ကထက်ပိုများလာပါတယ်။ ၂၀၀၀-၂၀၀၁ခုနှစ်ပတ်ချာလည်မှာ Analyst တယောက်ဖြစ်တဲ့ Doug Laney ဟာ Big data ရဲ့ အဓိပ္ပါယ်ကို V သုံးလုံးနဲ့ဖွင့်ဆိုခဲ့ပါတယ်။

### Three Vs
- Volume — လုပ်ငန်းတွေ၊ အဖွဲ့အစည်းတွေဟာ နေရာပေါင်းစုံက data တွေကို exabyte, petabyte ပမာဏတွေနဲ့ ထိန်းသိမ်းရပါတယ်။ အစောပိုင်းကာလတွေမှာ ပမာဏအများကြီးထိန်းသိမ်းရတာပြဿနာရှိခဲ့ပေမယ့် နောက်ပိုင်းမှာတော့ Hadoop လိုနည်းပညာတွေပေါ်လာလို့အဆင်ပြေခဲ့ပါတယ်။
- Velocity — data တွေဟာ အချိန်တိုင်းနီးပါးလောက် မထင်မှတ်ထားတဲ့နှုန်းနဲ့ဝင်ရောက်တာကို ကိုင်တွယ်နိုင်ရပါမယ်။ ဥပမာ။ Facebook ပေါ်က like အရေအတွက်သာ စက္ကန့်တိုင်းမှာကို ပမာဏအများကြီးဖြစ်ပေါ်နေပါတယ်။
- Variety — data တွေဟာပုံစံမျိုးစုံနဲ့လာနိုင်ပါတယ်။ စနစ်ကျ data(structured data) လို့ခေါ်တဲ့ အရင် excel sheet ထဲကလို table ပုံစံနဲ့သော်လည်းကောင်း၊ စနစ်မကျ data(unstructured data) ဖြစ်တဲ့ video, text, audio, image တွေနဲ့လည်း လာနိုင်ပါတယ်။

ဒါအပြင် နောက်ပိုင်းမှာတော့ နောက်ထပ် V 2လုံးကို ထပ်ပြီးတိုးချဲ့သတ်မှတ်ကြပါသေးတယ်။ အဲ့တာတွေကတော့
- Variability — data စီးဆင်းမှုဟာ မျိုးစုံဖြစ်နိုင်ပါတယ်။ အချိန်နဲ့နေရာဒေသပေါ်မူတည်ပြီးတော့ data စီးဆင်းမှုနှုန်းဟာ မတူညီပါဘူး။ နွေရာသီမှာ ချည်ထည်တွေရဲ့အပေါ်မှာ စောင့်ကြည့်ထားတဲ့ data စီးဆင်းမှုကပိုများပြီးတော့ ဆောင်းရာသီမှာတော့ နည်းနေနိုင်တာမျိုးပေါ့။
- Veracity — data ရဲ့အရည်အသွေးပဲဖြစ်ပါတယ်။ data ဟာ နေရာပေါင်းစုံကနေလာနိုင်တာမို့ data ကို ရှင်းလင်းရတာ၊ ကိုင်တွယ်ရတာ၊ ခွဲခြမ်းစိတ်ဖြာရတာ ခက်ခဲနိုင်တဲ့အတွက် ဒီပြဿနာဟာ ကြိုတင်စဉ်းစားထားရမယ့်အထဲပါဝင်ပါတယ်။

### Big Data က ဘာလို့အရေးကြီးတာလဲ။
တကယ်တော့ Big data မှာ အရေးကြီးတာက data ဘယ်လောက်များများရှိလဲဆိုတာထက် အဲ့ဒီ data နဲ့ဘာလုပ်မလဲဆိုတာက အရေးကြီးဆုံးပါ။ အဓိကရည်ရွယ်ချက်ကတော့
- ကုန်ကျစရိတ်သက်သာဖို့
- အချိန်ကုန်သက်သာဖို့
- ကုန်ပစ္စည်းအသစ်ဖန်တီးဖို့
- ထိရောက်တဲ့ဆုံးဖြတ်ချက်ချဖို့ပဲဖြစ်ပါတယ်။

ဥပမာဆိုပါစို့။ bug data တွေကို ခွဲခြမ်းစိတ်ဖြာပြီးတော့ ကိုယ့်ရဲ့ကုန်ပစ္စည်းဘာလို့ရောင်းမထွက်တာလဲ။ ဘယ်ကုန်ပစ္စည်းပေါ်မှာ ပရိုမိုးရှင်းဆင်းရင် ပိုရောင်းအားကောင်းမလဲ။ ဘယ်ကုန်ပစ္စည်းဟာ ဘယ်ဒေသမှာစနစ်တကျဦးစားပေးပြီးရောင်းသင့်လဲ။ ဒီလိုမေးခွန်းမျိုးတွေအဖြေထွက်လာနိုင်ပါတယ်။
ဒါတင်ပဲမဟုတ်ပါဘူး။
ဘယ်ဒေသတွေဟာ ဘယ်ကာလမှာ ဘယ်လိုရောဂါအဖြစ်များတယ်။ ဘာကြောင့်အဖြစ်များလဲ။ စတဲ့ကျန်းမာရေးနယ်ပယ်၊
ပိုလျှံနေတဲ့အစားအသောက်တွေကြောင့် ကုန်ကျနေတဲ့ငွေကြေးတွေအစား ဘယ်လိုလူမှုဘဝတွေဖန်တီးလို့ရတယ်ဆိုတဲ့ လူမှုဘဝနယ်ပယ်၊
သစ်ပင်တွေတိုးခုတ်ခြင်းဟာ ဒီဒေသမှာပိုပြီးစီးပွားရေးကျပ်တည်းလာတယ် စတဲ့ သဘာဝနယ်ပယ်နဲ့
ပြိုင်ဘက်ရဲ့ဘယ်ပရိတ်သတ်ကို ဘယ်လိုမဲဆွယ်ရမယ်ဆိုတဲ့ နိုင်ငံရေးနယ်ပယ်တွေအထိပါ အများကြီးအသုံးဝင်ပါတယ်။

## Big Data တွေ ဘယ်ကလာ?

ဒီလောက်ပမာဏများတဲ့ data တွေက ဘယ်နေရာကနေလာလဲပေါ့။ အဓိကကတော့ ၃နေရာရှိပါတယ်။
### Social Network(လူမှုကွန်ရက်)
လူမှုကွန်ရက်တွေမှာ စာအသစ်တွေ၊ ဓာတ်ပုံအသစ်တွေ၊ ဗီဒီယိုအသစ်တွေကို သုံးစွဲသူတွေက အမြဲမပြတ်တင်ပါတယ်။ ဒါ့အပြင်ကို Like, Comment, Share Tweet, Reaction တွေကလည်း အချိန်ပြည့်ဖြစ်နေတာမို့ လူမှုကွန်ရက်တွေပေါ်က Data ရဲ့ ကြီးထွားမှုနှုန်းက Big data နဲ့ဆိုင်တဲ့လုပ်ငန်းစဉ်တွေရဲ့ အရေးပါဆုံးတခုဖြစ်လာပါတယ်။
### Transaction(အလွဲအပြောင်း)
အလွှဲအပြောင်းမှတ်တမ်းတွေကလည်း ပမာဏအများကြီးဖြစ်ပါတယ်။ ပစ္စည်းတန်ဖိုးအတွက်ငွေလွှဲငွေချေတာ၊ မုန့်ဖိုးပေးတာလိုမျိုး ဘဏ်တွေကနေဖြစ်တဲ့ငွေအလွှဲအပြောင်းမှတ်တမ်းတွေတင်မကပါဘူး၊ delivery လုပ်ငန်းစဉ်တွေမှာ အော်ဒါမှာပြီးတော့ ငွေချေတာ၊ ပစ္စည်းလက်ခံရရှိကြောင်းလက်မှတ်ထိုးတာ၊ ကုမ္ပဏီတွေမှာ အသုံးစရိတ်ရှင်းတမ်းတင်ပြတာ၊ သိုလှောင်ထားတဲ့ပစ္စည်းတွေရဲ့ အသွင်းအထုတ်မှတ်တမ်းတွေ ဒါတွေအားလုံးဟာ ဒီဂျစ်တယ်စနစ်နဲ့ပဲဖြစ်ဖြစ်၊ စာရွက်ပေါ်မှာရေးတာပဲဖြစ်ဖြစ် data တွေပဲဖြစ်ပါတယ်။ New York Stock Exchange ကနေ တနေ့ကို terabyte ဘယ်လောက်ပမာဏရှိတဲ့ အလွှဲအပြောင်းမှတ်တမ်းတွေထုတ်လဲဆိုတာ စာရှု့သူတို့ တွေးကြကုန်။
### Sensor(အာရုံခံကိရိယာ)
Sensor(အာရုံခံကိရိယာ) တွေဆီကနေ data တွေကို သိုလှောင်သိမ်းဆည်းရတဲ့လုပ်ငန်းကလည်း တဖြည်းဖြည်းနဲ့ပိုပြီးတွင်ကျယ်လာပါတယ်။ ရေနံနဲ့ဓာတ်ငွေ့တူးဖော်ရေးလုပ်ငန်းတွေမှာတော့ ဟိုးအရင်ဆယ်စုနှစ်များစွာကတည်းက sensor တွေသုံးခဲ့ကြပါတယ်။ ဂြိုလ်တုတွေ၊ ဆေးဘက်ဆိုင်ရာသုံးကိရိယာတွေနဲ့ ယဉ်တွေမှာလည်း sensor တွေသုံးပါတယ်။ ဒီ sensor တွေကနေ ထွက်လာတဲ့ data တွေကို သိုလှောင်သိမ်းဆည်းထားခြင်းနေလည်း big data ကိုဖြစ်ပေါ်လာစေပါတယ်။ အထူးသဖြင့် wearable devices တွေလို့ခေါ်တဲ့ လူကိုယ်မှာဝတ်ဆင်လို့ရတဲ့စက်ပစ္စည်းတွေ၊ ဥပမာ — smart watch, smart shoe တွေကနေလည်း data တွေအများကြီးထွက်ပါတယ်။ ဒီ sensor တွေကို အင်တာနက်နဲ့ချိတ်ဆက်ပြီးတော့ data တွေကိုသိုလှောင်တဲ့စနစ်(Internet of Things) ကြောင့် data တွေဟာ လက်ရှိကမ္ဘာမှာထပ်ညွှန်းကိန်းနဲ့ကို တိုးပွားလာပါတယ်။

ဒီ၃ခုကတော့ Big Data ရဲ့အဓိကထွက်ရှိရာနေရာတွေဖြစ်ပါတယ်။ ဒါပေမဲ့ data က သူ့လုပ်ငန်းနဲ့သူသက်ဆိုင်ရာနေရာကနေလည်း ရရှိပါတယ်။ ဥပမာ။ Google လိုလုပ်ငန်းမျိုးအတွက်ဆိုရင် သူ့ဆီမှာရှာဖွေတဲ့စကားလုံးတွေ၊ အသုံးပြုတဲ့အချိန်နဲ့ ရှာဖွေသူရဲ့တည်နေရာ၊ ရှာဖို့အသုံးပြုတဲ့ကွန်ပြူတာ၊ မိဘိုင်းဖုန်းအမျိုးအစား ဒါတွေဟာ တစက္ကန့်အတွင်းမှာကိုပမာဏအများကြီးသိမ်းဆည်းရမှာပဲဖြစ်ပါတယ်။