# Chapter 3 - Data Process

## Data Cleaning

Data တွေကိုစုဆောင်းပြီးတဲ့အခါမှာ ရရှိလာတဲ့ Data တွေထဲမှာ အချို့ဟာတွေက မှားနေတာတွေ၊ ထပ်နေတာတွေ၊ မပြည့်စုံတာတွေ၊ ပုံစံမကျတာတွေရှိနေတာများပါတယ်။ အရင်းခံ Data တွေဟာ မှန်ကန်တိကျမှုနည်းတယ်ဆိုရင် ကျွန်တော်တို့ရဲ့ဝေဖန်ပိုင်းခြားမှုရလာဒ်တွေကလည်း တိကျလာမှာမဟုတ်ပါဘူး။ ကျွန်တော်တို့ရဲ့ဆုံးဖြတ်ချက်တွေကလည်း လွဲချော်သွားနိုင်ပါတယ်။ ဆုံးဖြတ်ချက်လွဲချော်သွားခြင်းဟာ ငွေကြေးကုန်ကျမှုအများကြီးဖြစ်လာစေနိုင်ပါတယ်။ ဒါကြောင့်မို့ ဒီလိုထပ်နေ၊ လွဲချော်နေ၊ မပြည့်စုံနေတဲ့ data တွေကို ဖယ်ရှား၊ပြုပြင်တဲ့လုပ်ငန်းစဉ်လုပ်ရပါတယ်။ ဒီလုပ်ငန်းစဉ်ကို Data သန့်ရှင်းရေး(Data Cleaning) လုပ်တယ်လို့ခေါ်ပါတယ်။

တတိယနှစ်တုန်းက ကျွန်တော်တို့ research က ခုတင်၃၀၀က အသုံးပြုတဲ့ဆေးတွေကို စာရွက်တွေပေါ်ကနေပြီးတော့ ဒီဂျစ်တယ်‌ပုံစံအနေနဲ့လုပ်ရပါတယ်။ အဲ့ဒီဒီဂျစ်တယ်ပုံစံကိုမှ ပထမဦးဆုံး data cleaning လုပ်ရပါတယ်။ အဲ့ကတည်းက ကျွန်တော့်အမြင်ကတော့ data cleaning လုပ်ငန်းစဉ်က ကျွန်တော်တို့လုပ်မယ့်လုပ်ငန်းစဉ်ထဲမှာ အလုပ်အရှုပ်ဆုံးနဲ့ လက်အဝင်ဆုံး၊ အချိန်အစားဆုံးပဲဖြစ်ပါတယ်။ တကယ်လည်း data cleaning လုပ်ငန်းစဉ်က ဘယ် data ပေါ်မှာမဆို အချိန်အများကြီးပေးလုပ်ရပါတယ်။

### ဒီတော့ data cleaning ဘယ်လိုလုပ်လဲ?

တကယ်တော့ data clean လုပ်တာက ဟိုလိုလုပ်၊ သည်လိုလုပ်ဆိုပြီးတော့ တသမတ်တည်းပြောလို့မရပါဘူး။ ကိုယ်အလုပ်လုပ်နေတဲ့ data တွေပေါ်မှာမူတည်ပြီးတော့ အလုပ်လုပ်ရတာကွာခြားတတ်ပါတယ်။ ဒါပေမဲ့ အောက်ကအဆင့်တွေက လုပ်ရတာများတဲ့လုပ်ငန်းစဉ်တွေဖြစ်ပါတယ်။
- **ထပ်နေတဲ့ data တွေ၊ မဆီလျော်တဲ့ data တွေကိုဖြုတ်ရပါမယ်။** မဆီလျော်တဲ့ data ဆိုတာ ကျွန်တော်တို့အလုပ်လုပ်ချင်တာက ကြောင်တွေရဲ့ data ဖြစ်ပြီးတော့ dataset ကတော့ အိမ်မွေးတိရစ္ဆာန်တွေရဲ့ dataset ဖြစ်နေရင် ကြောင်မဟုတ်တဲ့တိရစ္ဆာန်တွေရဲ့ data တွေကိုဖြုတ်ထားခဲ့ရပါမယ်။ ထပ်နေတဲ့ data တွေကတော့ တခါတလေမှာ data စုဆောင်းတုန်းက အမှားတခုခုကြောင့်ဖြစ်ဖြစ်၊ ကွန်ပျူတာစနစ်ရဲ့အမှားတခုခုကြောင့်ဖြစ်ဖြစ် ဖြစ်တတ်ပါတယ်။ ထပ်နေတဲ့ data တွေကို တခုပဲထားပြီး ကျန်တာဖြုတ်ချပေးရပါတယ်။
- **လွတ်နေတဲ့ data, ပျောက်နေတဲ့ data တွေကိစ္စကိုဖြေရှင်းပေးရပါမယ်။** လွတ်နေတဲ့ data တွေကို ဒီတိုင်းထားခဲ့လို့မရပါဘူး။ ဘာလို့ဆို ကွန်ပျူတာပရိုဂရမ်တော်တော်များများအတွက်ပြဿနာရှိစေလို့ပါ။ လွတ်နေတဲ့ data တွေအတွက်ဆိုရင် ဖြေရှင်းတဲ့နည်းတွေတော့ရှိပါတယ်။ လွတ်နေတဲ့တန်ဖိုးအချို့ရှိရင် အဲ့ data တခုလုံးကို ဖြုတ်ချလိုက်ပါတယ်။ နောက်တနည်းကတော့ အခြားdataတွေထဲက အတွေ့များတဲ့တန်ဖိုးကို သွင်းပေးလိုက်တာလည်းရပါတယ်။ ဒါပေမဲ့ data ရဲ့တိကျမှုကတော့ ဒီလိုလုပ်တာများလေ၊ထိခိုက်လေပါပဲ။
- **အမှားလေးတွေ လိုက်ပြင်ပေးရပါမယ်။** data တွေထည့်သွင်းတုန်းက Mandalay ဆိုပါစို့။ MANDALAY, Mandalay, mandalay, ManDalay, _mandalay ဒီလိုစာလုံးအကြီးအသေးကွာပေမဲ့ အဓိပ္ပါယ်ကတော့ အတူတူပါပဲ။ ဒါမျိုးလေးတွေတော့ ပြင်ပေးရပါမယ်။
- **မလိုချင်တဲ့အစွန်းရောက် data (outliers)တွေကိုဖြုတ်ရပါမယ်။** အစွန်းရောက် data ဆိုတာ အခြား data တွေနဲ့တော်တော်လေးကွာခြားနေတာမျိုးပါ။ ဥပမာ။ ကျွန်တော်တို့က စာသင်ကျောင်းက အရပ်၅ပေကျော်ရှိတဲ့ယောက်ျားကလေးတွေကိုဦးစားပေးပြီး အချက်အလက်ပြုစုနေတာဖြစ်ပေမဲ့ ၆ပေကျော်တဲ့သူလည်း ၁ယောက်စ၊၂ယောက်စပါလာတတ်ပါတယ်။ ဒီလို data လေးတွေဟာကျွန်တော်တို့လေ့လာမယ့်စစ်တမ်းရဲ့အပြင်မှာမို့ ဖြုတ်ထားခဲ့ရပါတယ်။ ဒါပေမဲ့ အစွန်းရောက် data (outliers)တွေပါတိုင်းဖြုတ်စရာမလိုပါဘူး။ ဒါပေမဲ့ သူတို့ရဲ့အချက်အလက်တွေကြောင့် စာရင်းအင်းတွက်ချက်မှုတွေလုပ်တဲ့အခါ ရလာဒ်ကိုအများကြီးပြောင်းလဲစေလို့ ဖြုတ်ရချင်းဖြစ်ပါတယ်။ လူတိုင်း၁မှတ်ပဲရပေမဲ့ ၁၀၀ရတဲ့လူတယောက်ပါတာနဲ့ ပျမ်းမျှကိန်းပြောင်းလဲသွားတာမျိုးပေါ့။

ဒီလောက်ဆိုရင် data cleaning ဆိုတဲ့ ညစ်ပတ်တဲ့ data တွေကို သန့်ရှင်းအောင်လုပ်တာကို အကြမ်းဖျင်းနားလည်သွားမယ်ထင်ပါတယ်။

## ဘယ်လို Data Analysis တွေလုပ်ကြလဲ?

Data Analysis လို့ခေါ်တဲ့ data တွေကို ပိုင်းခြားသုံးသပ်ရတဲ့အပိုင်းဟာ အရေးကြီးဆုံးလုပ်ငန်းစဥ်ဖြစ်ပါတယ်။ ဒီလုပ်ငန်းစဉ်ကရတဲ့ ရလာဒ်ကြောင့်ပဲ လုပ်ငန်းတခုရဲ့အနာဂတ်ဗျူဟာတွေနည်းဗျူဟာတွေ အများကြီးပြောင်းလဲသွားအောင်တွန်းအားတွေပေးနိုင်ပါတယ်။

ဘယ်နယ်ပယ်မှာဖြစ်ဖြစ် data ကို ခွဲခြမ်းစိတ်ဖြာနည်း၄နည်းရှိပါတယ်။ ဒီ၄မျိုးကို အမျိုးအစားအားဖြင့်ခွဲထားတယ်ဆိုပေမဲ့တကယ်တမ်းကျ သူတို့ကတခုနဲ့တခုဆက်စပ်နေပြီး တခု‌အပေါ်မှာတခုတည်ဆောက်ထားတာမျိုးဖြစ်ပါတယ်။ ဒါကြောင့်မို့ ခက်ခဲတဲ့ data analysis လုပ်ငန်းစဉ်ရောက်လေလေ ရလာတဲ့ရလာဒ်နဲ့သိမြင်မှုတွေကလည်း ပိုပြီးတန်ဖိုးတက်လာလေလေပဲဖြစ်ပါတယ်။
ဆိုတော့ အဲ့၄မျိုးကဘာလဲပေါ့။
- Descriptive Analysis
- Diagnostic Analysis
- Predictive Analysis
- Prescriptive Analysis တို့ဖြစ်ပါတယ်။

### Descriptive Analysis (ဖြစ်စဥ်ပြခွဲခြမ်းစိတ်ဖြာခြင်း)

ဒီ analysis က အခြေခံအကျဆုံး၊ အလွယ်ကူဆုံးနဲ့ အတွေ့ရအများဆုံးဖြစ်ပါတယ်။ data တွေအပေါ်မှာ အနှစ်ချုပ်ပြီးတော့ အရင်ကဘာဖြစ်ခဲ့လဲဆိုတာကို ပြန်လည်တင်ပြတဲ့အမျိုးအစားဖြစ်ပါတယ်။ ဥပမာအနေနဲ့ လွန်ခဲ့တဲ့တလအတွင်းက ရောင်းအားကိုပြတာမျိုး၊ မနှစ်က ကုမ္ပဏီရဲ့လစဉ်အမြတ်ကိုပြတာမျိုးပေါ့။ မြန်မာတွေအတွက်တော့ ဒီလို analysis မျိုးကိုမစိမ်းဘူးလို့ပဲပြောရပါမယ်။

### Diagnostic Analysis (ကျိုးကြောင်းပြခွဲခြမ်းစိတ်ဖြာခြင်း)

ဒီ analysis ကတော့ ရှေ့ကတခုအပေါ်ကိုအခြေခံပါတယ်။ ဘာတွေဖြစ်ခဲ့လဲဆိုတာတွေသိပြီးတဲ့နောက်မှာ ဘာကြောင့်ဖြစ်ခဲ့လဲဆိုတာကို အဖြေရှာခြင်းပဲဖြစ်ပါတယ်။ လုပ်ငန်းတွေမှာ ဒီကောင်ကိုများများသုံးကြရပါမယ်။ ဒီကောင်က လုပ်ငန်းတွေရဲ့ သဘောသဘာဝတွေနဲ့ လုပ်ငန်းရဲ့ရလာဒ်ကိုဆက်စပ်ပေးတာဖြစ်ပါတယ်။ ဥပမာ။ လုပ်ငန်းတခုက ဒီလအတွင်းအရောင်းတက်လာတယ်ဆိုပါစို့။ ဘာအကြောင်းကြောင့်အရောင်းတက်လာတယ်ဆိုတာရှာဖွေတာမျိုးပါ။ သုတေသနတွေဆိုလည်း အလားတူပါပဲ။ ဘာအကြောင်းကြောင့် ဒီရလာဒ်တွေဖြစ်လာစေလဲဆိုတာကိုရှာဖွေရခြင်းဖြစ်ပါတယ်။

### Predictive Analysis (ခန့်မှန်းခွဲခြမ်းစိတ်ဖြာခြင်း)

သူကတော့ ဘာတွေဖြစ်လာမလဲဆိုတာကို တွက်ချက်တာဖြစ်ပါတယ်။ ဖြစ်နိုင်ချေရှိတဲ့ရလာဒ်ကို အရင် data တွေနဲ့ အကျိုးအကြောင်းတွေပေါ်မူတည်ပြီးတွက်ချက်ထုတ်တာဖြစ်ပါတယ်။ ဒီတခုကတော့ (statistical model)စာရင်းအင်းမော်ဒယ်တွေလိုအပ်ပါတယ်။ ပထမ၂ခုကို လုပ်ငန်းတော်တော်များများမှာသုံးနိုင်ကြပေမဲ့ ဒီတခုကတော့နည်းနည်းခက်ခဲပါတယ်။ လာမယ့်နှစ်အတွက်အရောင်းခန့်မှန်းနိုင်တာမျိုး၊ ဖြစ်လာမယ့် အခက်အခဲတွေကိုကြိုတင်တွက်ဆတာမျိုးနဲ့ အခြားသုတေသနလုပ်ငန်းတွေမှာ အများကြီးအသုံးဝင်ပါတယ်။
### Prescriptive Analysis (လမ်းညွှန်ရှာခွဲခြမ်းစိတ်ဖြာခြင်း)
ဒီတခုကတော့ အထက်က၃ခုကိုပေါင်းထားတာပဲဖြစ်ပါတယ်။ အရင်ကဖြစ်ခဲ့တဲ့ဖြစ်စဉ်တွေနဲ့ ခန့်မှန်းထားတဲ့ဖြစ်စဉ်တွေပေါ်မူတည်ပြီးတော့ ဘယ်ဆုံးဖြတ်ချက်ကအသင့်တော်ဆုံးဖြစ်မလဲဆိုတာကို ကူတွက်ချက်ပေးဖို့အတွက်ပဲဖြစ်ပါတယ်။ ဒီ analysis ကနည်းပညာလောကရဲ့ အသစ်အဆန်းတခုလို့တောင်ပြောလို့ရပါတယ်။ အခုချိန်မှာတော့ Facebook, Apple, Amazon, Netflix, Google, IBM, Alibabab တို့လိုကုမ္ပဏီကြီးတွေကပဲ ထိပ်ဆုံးကဦးဆောင်ပြီးတော့လုပ်နေကြပါတယ်။
Artificial intelligence bot တွေကတော့ ဒီနေရာမှာ ဥပမာပေးရပါလိမ့်မယ်။ အရင်ရှိခဲ့တဲ့ stock data တွေနဲ့ သူ့ရဲ့ဖြစ်စဉ်တွေပေါ်မူတည်ပြီး ခန့်မှန်းမှုတွေတွက်ထုတ်မယ်။ အဲ့ကနေတဆင့် ဝယ်ဖို့၊မဝယ်ဖို့ဆုံးဖြတ်တဲ့အခါ ကူညီပေးတဲ့ bot တွေလိုမျိုးပေါ့။ ဒီနယ်ပယ်ကအခုချိန်ထိ ဆက်ပြီးတရစပ်တိုးတက်နေတုန်းပါ။

နိဂုံးချုပ်အနေနဲ့ပြောရရင် descriptive ကနေ prescriptive ထိတက်သွားတိုင်း ရလာတဲ့အဖြေတွေကပိုပြီးတန်ဖိုးရှိလာသလို ကုန်ကျစရိတ်ကလည်း တဖြည်းဖြည်းနဲ့များလာပါတယ်။ ဒါပေမဲ့လို့ ကိုယ့်လုပ်ငန်းကတကယ်လိုအပ်နေတာဆိုရင်တော့ နောက်မဆုတ်စတမ်းလုပ်ပါလို့အားပေးချင်ပါတယ်။ ကျွန်တော်တို့နိုင်ငံအနေနဲ့ကတော့ Descriptive Analysis ကိုပဲ Analysis လုပ်တာလို့မြင်ကြတုန်းကတော့ အခုစာရေးနေတဲ့အချိန်ထိဖြစ်ပါတယ်။








